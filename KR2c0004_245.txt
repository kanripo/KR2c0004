# -*- mode: mandoku-view; -*-
#+TITLE: 三朝北盟會編
#+DATE: 2015-08-24 22:26:24.004618
#+PROPERTY: ID KR2c0004
#+PROPERTY: BASEEDITION WYG    
#+PROPERTY: JUAN 卷二百四十五
<pb:KR2c0004_WYG_245-1a>¶
欽定四庫全書¶
　三朝北盟㑹編卷二百四十五¶
　　　　　　　　　　　　宋　徐夢莘　撰¶
　炎興下帙¶
　　起紹興三十一年十一月二十八日丙申盡其日¶
范成大攬轡録曰過盧溝河三十五里至燕山城外燕¶
賓館自館行栁堤縁城過新石橋中以杈子隔馳道從¶
左邊過橋入豐宜門即外城門也兩邊皆短牆有西門¶
<pb:KR2c0004_WYG_245-1b>¶
東西出通大路有兵寨在牆外玉石橋燕石色如玉石¶
上分三道皆以欄楯隔之彫刻極工中為御路欄以杈¶
子橋四旁皆有玉石柱甚髙兩旁有小亭中有碑也龍¶
津橋入宣陽門金書額兩頭有小四角亭即登門路也¶
樓下分三門北望其闕由西御廊首轉西至㑹同館出¶
復循西廊首横過至東御廊首轉北循廊檐行幾二百¶
間廊分三節每節一門路東出第一門通御市二門通¶
毬場三門通太廟中有樓將至宫城廊即東又百間其¶
<pb:KR2c0004_WYG_245-2a>¶
西亦然亦有三門但不知所通何處望之皆民居東西¶
廊之東馳道甚闊西旁有溝溝上植栁兩廊屋脊覆以¶
青琉璃瓦宫闕門户即純用之葱然遂道之北即端門¶
十一間曰應天之門舊常門通天下亦開五門兩狹有¶
樓如左右昇龍之治東西兩角門毎樓次第攅三檐與¶
狹樓接極工巧端門之内有左右翔門日華月華門前¶
殿曰大安殿使人入在掖門宜左循大安殿東廊後屋¶
行入復徳殿自側門入又東北行直東有殿宇門曰東¶
<pb:KR2c0004_WYG_245-2b>¶
宫牆内亭觀甚多直北面南列三門中門集英門云是¶
故壽康殿母后所居西曰㑹通門自㑹通東小門北入¶
承明門又北則昭慶門東則禧集門尚書省在門外又¶
兩則右嘉㑹門四門正相對入右嘉㑹門門有樓與左¶
嘉㑹門相對即大安殿後門之後至幕次黒布拂廬待¶
班有宣入明門即常朝後殿門也門内庭中列圍士二¶
百許人貼金雙鳯幞頭團花紅錦衫手列入仁政門盖¶
隔門也至仁政殿大花氊可半庭中雙鳯殿兩旁各有¶
<pb:KR2c0004_WYG_245-3a>¶
朶殿之上兩髙樓日東西上閣門兩悉有連幕中有甲¶
士東西御廊循檐各列甲士東立者紅茸甲金纒竿鎗¶
黄旗畫青龍西立者金纒竿鎗白旗畫青龍直至殿下¶
皆然惟立于門下者皂袍弓矢殿兩角雜列儀物幢節¶
之屬如道士醮壇威儀之類使人由殿下車行上階却¶
轉南繇露臺北行入殿闕謂之欄子金主幞頭紅袍玉¶
帶坐七寳榻背有大龍大屏風四壁㡩幕皆紅繡龍拱¶
斗皆有繡衣兩楹門各有大出香金獅蠻地鋪禮佛毯¶
<pb:KR2c0004_WYG_245-3b>¶
可一殿兩旁玉帶金魚或金帶者四五十相對列立遥¶
望前後殿廡矗起處甚多制度不經工巧無遺力所謂¶
窮奢極侈者煬王亮初營此都規摹多出于孔彦舟役¶
民夫八十萬共軍四十萬作治數年死者不可勝計地¶
皆古墳塜悉掘棄之敵既蹂躪中原國之計度踵事增¶
華徃徃不遺餘力而終不近似今金主既端坐得國其¶
徒益治文為以眩之始則大修官制見其大定二年十¶
二月詔書畧曰建官咸則于三代分職仍總于六卿宣¶
<pb:KR2c0004_WYG_245-4a>¶
化邇遐服采内外卑髙以序名位有倫舊或舛差理宜¶
増損冗散者併其任繁劇者益其聨悉命有司存革從¶
允當其新定官制令尚書省鏤行所謂官制者曰三師¶
太師太傅太保曰三公太尉司徒司空曰尚書省有令¶
及左右丞相又有平章政事為宰相官左右丞㕘知政¶
事為執政官左右司郎中員外郎為之屬曰六部有尚¶
書侍郎郎中員外郎曰都元帥府有左右副元帥監軍¶
都監曰樞密院有使副僉書曰大宗正府有判大宗正¶
<pb:KR2c0004_WYG_245-4b>¶
事及同判同簽又有丞及宗室将軍(缺/)之曰勸農使司¶
有使副曰殿前都㸃檢左右副都㸃檢左右衛將軍及¶
符寳郎官直將軍宫籍監副監鷹坊及近侍器物尚郎¶
尚輦四局皆有使副武庫武器二所令丞頓舍官諸直¶
長皆隸焉曰宣徽有左右使同知同簽院事判事判官¶
及拱衛直客省引進司尚儀衣鸞尚食尚藥宫圍四局¶
使副東西上閤門使副通事舍人供奉班都知判官内¶
供奉押班御院通進太醫院教坊提㸃使副判官宿御¶
<pb:KR2c0004_WYG_245-5a>¶
院都藥監宫苑司尚醖典客二所令丞侍儀局使知長¶
等皆隸焉曰御史臺有大夫中丞侍御史殿中侍御史¶
監察御史及登文檢院知院同知院隸焉曰翰林學士¶
院有學士承㫖學士侍講侍講學士知學士侍直制修¶
撰奉文字等官承㫖至直學士帶知制誥待制至應奉¶
帶知同曰司天臺提㸃監少監判官隸焉曰國史院有¶
同修史編修官曰太常寺大丞博士大祝奉曰禮物津¶
郎之屬太廟郊社諸陵大樂四所令丞等隸焉曰秘書¶
<pb:KR2c0004_WYG_245-5b>¶
監少監丞郎秘書郎著作局官佐郎及筆硯書畫二局¶
知長隸焉曰諌院有左右諫議大夫補闕拾遺曰大理¶
寺有卿少正丞寺直評事曰國子院有祭酒司業丞博¶
士助教曰記註院有修注曰大府監有監少監及丞左¶
右藏庫使副佐供所都監太倉酒房市買司使副鈞循¶
所令丞等隸焉曰小府監有監少監丞文忠尚方圖畫¶
裁造衣繡織染等官上林八所令丞諸直長等隸焉曰¶
都水監有監少監丞及御道司管當司隸焉曰四方館¶
<pb:KR2c0004_WYG_245-6a>¶
曰内藏庫曰法物庫曰㩁袋務皆有使副曰都城所有¶
提舉左右廂官受給官曰惠民司有令丞曰承發司置¶
管尚同官當日尚書循堂厨曰公使酒庫曰交鈔庫曰¶
印造引鈔軍皆有使副曰直省局有局長副長曰管當¶
尚書省樂工有名無名曰宫師府東管公也有太師太¶
傅太保少師詹事院有詹事少事左右衛率府副率左¶
右監僕正副正長尚寳典儀賛儀直内郎丞典食丞侍¶
藥奉藥掌欽令丞家令丞司經司藏司倉皆有副左右¶
<pb:KR2c0004_WYG_245-6b>¶
諭徳左右賛善等皆隸焉曰親王府屬官有長史府掾¶
文學又有諸京留守同知留守副留守留守判官諸京¶
都轉運使及同知使副使判官招討使諸府軍諸路轉¶
運使及同知副使判官諸節度使副同知使事諸府同¶
知諸州刺史同知防禦同知總軍招討都監明安穆昆¶
羣牧防禦使諸京兵馬都副指揮使警巡使判官諸府¶
軍指揮使提舉漕運解鹽司及同提舉諸京諸路都總¶
管判官京府諸府招討節度觀察判官留守諸府推官¶
<pb:KR2c0004_WYG_245-7a>¶
節鎮録事防禦判官都巡河京府運使節鎮都州司獄¶
知法等為在外職事官又有請知事主事都事典事等¶
為吏職此其分職之序也又㕘以文武散官列為正從¶
九品開府儀同三司崇進特進金紫光禄金紫榮禄光¶
禄榮禄資徳資正宣奉正奉通奉中奉正議通議太中¶
中議中憲中散中靖中順朝請朝散朝奉朝列奉政奉¶
議奉直大夫丞議丞徳丞奉丞直丞務儒林文林丞事¶
証事從仕登仕将仕等郎為文散官自榮禄大夫以上¶
<pb:KR2c0004_WYG_245-7b>¶
文武通得為之龍虎金吾衛縹綺奉國輔國鎮國上將¶
軍昭武昭毅安逺定逺大將軍廣威宣威建威振威明¶
威信武顯武經武宣武武功武德武義將軍等承信奉¶
信昭信忠武忠顯忠勇修武昭武保儀進義等校尉為¶
武散官又有正儀欽授明時頒率保章司元等大夫授¶
靈臺候儀司政平秩正序挈壺司厯司晨等郎為司天¶
官保康保寧保安保順保和保冲等大夫保全成安成¶
全成和乙正乙効乙候乙瘞乙愈等郎為太乙官中尹¶
<pb:KR2c0004_WYG_245-8a>¶
中侍中御中儀中閣中涓等大夫通侍郎御侍直御直¶
司謁司閽司供司奉司引等郎為内侍官以上三色官¶
皆不過從四品亦以上柱國至武騎尉為勲官其封邑¶
蔭補皆有止法王食邑止萬户實封上千户其下降皆¶
殺准此至縣男止三百户一品蔭子孫等七人二品六¶
人其下降殺皆准此至七品上蔭一人又有佩服之制¶
文臣等五品以上服紫七品緋八品九品緑武官並服¶
紫自天子而下有玉帶玉雙魚玉魚金魚及金笏頭毬¶
<pb:KR2c0004_WYG_245-8b>¶
文荔支御仙花及鳥犀紅鞓等帶皆金魚服緋者紅帶¶
銀魚武官自二品以上得佩魚其告身有翔鸞雲鶴龜¶
蓮魚藻瑞草等婦人則雲氣瑞蓮芙蓉雜花等錦金鸞¶
鸂鶒等羅其封國亦有大國次國小國之别頭銜亦有¶
行首試之充之辨其厯曰大明厯一道忌日十二亦有¶
通行小本厯頭與中國異者毎日互注吉凶謂如庚寅¶
歲正月二日出行乗舟動土凶拜官吉之類而最可笑¶
者金本無年號自阿固逹始有天輔之稱今四十八年¶
<pb:KR2c0004_WYG_245-9a>¶
矣小本厯通具百二十歲相屬某年生而四十八歲以¶
前金無年號乃選造以足之重熈四年清寧咸雍太康¶
太安各十年盛昌六年乾通十年大慶四年收國二年¶
以接于天輔又以其切據之地紛更難合為十四路曰¶
中都路大興府為首(即燕/山府)通薊易涿順灤平雄霸安保¶
遂安肅(二/名)十二州總三十九縣屬焉曰遼陽府為首㑹¶
軍咸平廣寧三府瀋濟辰復州澄貴徳(二/名)信肇韓十州¶
總三十七縣屬焉曰遼西京西路大同府為首天徳一¶
<pb:KR2c0004_WYG_245-9b>¶
府為内(二/名)武豐尉東勝(二/名)奉聖(二/名)應寧邊(二/名)洪宣化(二/名)¶
十二州總三十一縣屬焉曰南京開封府為首河南¶
歸徳二府隸州一軍曹睢専隥陳鄲泗單陜唐汝亳蔡¶
嵩頴十六州總一百六縣曰北京路大定府為首臨潢¶
興中二府和益錦宗慶懿秦建八州總三十二縣屬焉¶
曰河東路河間府為首蠡莫獻冀深清滄景總二十九¶
縣屬焉曰河北路真定府為首威趙(金改/沃州)邢相磁定祈¶
洺濬衛十州總五十二縣屬焉曰山西路東平府為首¶
<pb:KR2c0004_WYG_245-10a>¶
大名府勝陽秦安二軍濟思濮開滑邳宿兖博徳十一¶
州總六十三縣屬焉山東路益都府為首(即青/州)濟南府¶
城陽寧海二軍濰濱沂密淄登萊七州總五十縣焉曰¶
河南路平陽府為首河中一府隰耿澤潞遼沁孟徳絳¶
解十州六十六縣屬焉曰河北路太原一府為首歲㤋¶
汾代石五州晉寧火山寧化岢嵐平定五軍總三十五¶
縣屬焉曰京兆路京兆府為首鳯翔商乾耀華虢邠同¶
七州總五十七縣屬焉曰鄜延路延安府為首坊鄜丹¶
<pb:KR2c0004_WYG_245-10b>¶
三州總一十九縣屬焉曰熈秦路臨兆府為首蘭鞏隴¶
㑹秦洮河七州積石鎮戎徳順三軍總十六縣屬焉曰¶
慶原路慶陽府為首平凉環慶涇原四州總十九縣曰¶
凡府三十四節鎮三十六防禦二十三刺史七十三軍¶
十六留守四轉運十四使人見敵之日畧得其廷臣名¶
氏曰領省太尉尚書令李石元妃之父也稱皇文人起¶
復左丞相赫舍哩良弼右丞相赫舍哩志寧左右平章¶
完顔喀齊喀完顔錫喇左右丞石琚孟浩皆兼太子師傅¶
<pb:KR2c0004_WYG_245-11a>¶
參政魏子平完顔徳受左右宣徽使敬嗣暉耶律後同¶
知宣徽院韓綱殿後都㸃檢完顔錫里左右副㸃檢烏¶
庫哩忠弼烏庫哩元忠判宗正王不知其名吏部尚書¶
王宇户部耶律道禮部楊伯雄兵部髙壽星刑部髙徳¶
基工部張恭愈御史中丞李天瑀工部侍郎張汝霖侍¶
御史完顔徳温良肅翰林待制鄭子𣆀秘書監楊邦基¶
太府監兼客省使梁彬都水監耶律寳大理寺李昌國¶
閣門使盧珙内藏庫使兼國子祭酒王可進左司員外¶
<pb:KR2c0004_WYG_245-11b>¶
郎張汝弼右司張享兵部郎中田彦皐金主有八子長¶
曰越王判大興府其母死矣次為太子母方寵次隨王¶
次瀋王次瀛國公餘未詳宫多内寵其最貴者有元徳¶
淑立温恭慧明等十妃臣下亦娶數妻多少視官屬官¶
品以先後聘為序民惟得一妻族帳部曲録　主兵赫¶
舍哩志學字從道以䕶衛將軍出身授保州同知因契¶
丹斡罕逼燕山召為古翼統軍既滅斡罕拜尚書右丞¶
相天下兵馬副元帥為人有烏珠風勢爪爾佳字仲恭¶
<pb:KR2c0004_WYG_245-12a>¶
其父先曽作西南路招討使死襲封千户繼為副㸃檢¶
後除西北路招討統軍𤓰爾佳中愿之弟甚知兵常為¶
右副㸃檢後除右翼都統　烏庫哩執中正女真人頗¶
知書見知烏克蘇喇部族節度右(闕/)中女真人任益都¶
尹兼右翼統軍納哈塔士舉女真人舉文之兄也頗知¶
詩任翼州節度使兼彈壓一路盗賊唐古安禮字仲¶
和亮之妹壻也自陜總管入拜參知政事極能文知碁¶
　持嘉順忠女真人為開州世襲千户兼管屯田軍温¶
<pb:KR2c0004_WYG_245-12b>¶
特赫察喇(音/辣)女真人住東平府世襲千户兼管屯田軍¶
　完顔彀芬元幼年世襲止以小名授官因而名焉見¶
住大名府世襲千户兼管屯田軍富察黙色小名玉¶
門自幼襲封因而名焉威将軍宰執翟永固燕山郎鄉¶
人亮與葛王兩作相　蘇保衡雲中府人亮攻淮為水¶
軍都統葛王除右丞跛一足　石琚字子美中山府人¶
亶朝状元及第是年出君子能進人之情賦葛王立除¶
𠫭知政事　魏履元奉聖州人状元石琚榜葛王立除¶
<pb:KR2c0004_WYG_245-13a>¶
𠫭知政事敬嗣暉易州人石琚榜下及第亮時為宣徽¶
使尋除知政事亮貶為庶人次年復官召為宣徽使趙¶
永錫燕人葛王立除司空謂之槐林趙開者是也　任¶
熊祥燕人遼時及第葛王立除少師　李受渤海人葛¶
王立母舅常為知政事　侍從梁球廣寧府人石琚下¶
及第亮時為户部尚書葛王立復為户部極有才　王¶
兢字無兢相州人乃本朝王炎之親兄嘗為禮部尚書¶
　胡勵字元化山東密州人少被擄韓昉于從良状元¶
<pb:KR2c0004_WYG_245-13b>¶
及第是年出好生徳洽民不犯上賦亮時為刑部尚書¶
葛王書立改翰林承㫖　馬俸燕人石琚榜及第亮時¶
為御史中丞葛王立除為御史大夫　張恭愈字師韓¶
廣寧府人状元孫用康榜第二人及第亮攻淮甸時為¶
謀主修船造軍器皆本人主之除户部郎　蔡珪字(闕/)¶
父餘杭人蔡清及古之孫松年之子状元楊建中榜及¶
第葛王立除刑部侍郎　張汝霖字仲潭遼陽人太師¶
浩之子亮時特賜及第尋復正奉名及第亮時在翰林¶
<pb:KR2c0004_WYG_245-14a>¶
葛王立遷吏部侍郎　張汝為字仲宣汝霖之兄浩之¶
長子石琚榜及第葛王立貶為庶人次年復官除户部¶
侍郎　劉仲山字山甫中京人特賜及第嘗為禮部侍¶
郎李天吉燕人其豐美姿長髯状元胡勵榜及第亮時¶
澭州復為大興尹葛王立除刑部侍郎髙懷忠大定人¶
特賜及第葛王立除國子監祭酒　髙懷正懷忠之弟¶
特賜及第為吏部侍郎葛王立因而任之　蕭兼字和¶
丹契丹人丞慶之弟亶特賜及第亮時為右翰林知學¶
<pb:KR2c0004_WYG_245-14b>¶
士葛王立除刑部侍郎　館閣臺諫鄭子𣆀字純夫大¶
定人先于亮初僣時状元楊建中榜第三人及第出天¶
錫勇智正萬邦賦除翼城縣丞被召除書畫直長至貞¶
元四年亮令再試状元及第是年出不貴異物民乃足¶
賦亮時為翰林修撰尋遷修起居注葛王除為殿中侍¶
御史兼侍讀學士　劉仲淵字介石燕山人亶朝状元¶
及第是年出日月得天能久照賦亮時為翰林待制葛¶
王立遷知學士　張景仁字受甫廣寧人劉仲淵榜别¶
<pb:KR2c0004_WYG_245-15a>¶
試及第久在翰林葛王立除翰林侍讀學士　楊伯雄咸¶
平府人状元劉仲淵榜及第葛王立除翰林直學士¶
楊伯仁伯雄之弟状元王彦潜别試及第葛王立除翰¶
林待制　王彦潜河間人亶時状元及第是年出文以¶
足言行而逺賦葛王立除翰林待制　綦戬字天錫山¶
東膠東人少被擄亮特賜及第授翰林應奉文字葛王¶
立遷待制　劉機字仲章益都府臨朐縣人幼年被擄¶
在葛王家葛王父潞王放從良應舉状元楊建中榜上¶
<pb:KR2c0004_WYG_245-15b>¶
甲及第葛王立授左拾遺凡事多取謀于彼其人足智¶
略又温粹士多歸之　孫用康字游古燕人亶時状元¶
及第是年出人為道逺行莫能致賦葛王立除翰林修¶
撰　吕宗翰字周卿燕人亮時状元及第是年出王業¶
艱難賦葛王立除翰林修撰　孟宗獻字友之開封人¶
葛王初立時四元及第解試建官惟賢天下治賦府試¶
立正惟人不惟官賦省試夙夜求賢務在官民賦殿試¶
智臨則臣民農夫服賦授翰林應奉文字同知制誥¶
<pb:KR2c0004_WYG_245-16a>¶
尋除右賛善大夫　任忠傑山西天戒縣人亮時状元¶
及第是年出賞罰之令信如四時賦授翰林應奉文字¶
同知制誥　李晞顔獻州人又雲中山府人亶時因作¶
省元下第特賜及第授翰林應奉文字同知制誥　王¶
堪棣州人亶朝經義及第葛王立為翰林修撰卿監畢¶
逢古瀋州人状元石琚榜及第葛王立除少府少卿¶
徐之方燕山玉田人状元劉仲淵榜及第葛王立除少¶
府太監　任侗燕人状元石琚榜及第葛王立除都水¶
<pb:KR2c0004_WYG_245-16b>¶
使者　任倜字子美侗之弟状元楊建中榜及第葛王¶
立除秘書少監　田穀廣寧人状元石琚榜及第亶時¶
坐欺罔黨固貶為庶人葛王立復官除工部員外郎¶
馬柔徳字周卿廣寧人状元劉仲淵榜及第亶時與田穀¶
等坐欺罔黨固貶為庶人葛王立復官授刑部員外郎¶
　王仲通字達夫閭陽人又雲中京人状元石琚榜及¶
第亶時坐欺罔黨固與田穀等貶為庶人葛王立復官¶
除禮部郎中　王從龍字雲卿山東密州人亶時經義¶
<pb:KR2c0004_WYG_245-17a>¶
状元葛王立除太常少卿　孔固字徳逺孔子四十七¶
代孫状元王堪榜及第葛王立除宣徽少卿　楊蟠字¶
子飛中京人状元楊建中榜及第葛王立授宣徽判官¶
　張錫字永山燕山漷陰人又雲燕山武康人状元孫¶
用康榜及第葛王立授左司員外郎　王全黄龍人状¶
元劉仲淵榜及第亮時右司郎中葛王立授左司郎中¶
　¶
　¶
<pb:KR2c0004_WYG_245-17b>¶
　¶
　¶
　¶
　¶
　¶
　¶
　¶
　三朝北盟㑹編卷二百四十五¶
