# -*- mode: mandoku-view; -*-
#+TITLE: 三朝北盟會編
#+DATE: 2015-08-24 22:26:18.589201
#+PROPERTY: ID KR2c0004
#+PROPERTY: BASEEDITION WYG    
#+PROPERTY: JUAN 提要
<pb:KR2c0004_WYG_000-1a>¶
欽定四庫全書　　　　　史部三¶
　三朝北盟㑹編　　　　　紀事本末類¶
　　提要¶
　　　　(臣/)等謹案三朝北盟㑹編二百五十卷宋徐¶
　　　　夢莘撰夢莘字商老臨江人紹興二十四年¶
　　　　進士為南安軍教授改知湘隂縣官至知賓¶
　　　　州以議鹽法不合罷歸事蹟具宋史儒林𫝊¶
　　　　夢莘嗜學博聞生平多所著述史稱其恬於¶
<pb:KR2c0004_WYG_000-1b>¶
　　　　榮進每念生靖康之亂思究見顛末乃網羅¶
　　　　舊聞㑹稡同異為三朝北盟㑹編自政和七¶
　　　　年海上之盟迄紹興三十一年上下四十五¶
　　　　年凡勅制誥詔國書書疏奏議記序碑志登¶
　　　　載靡遺帝聞而嘉之擢直秘省云云今其書¶
　　　　抄本尚存凡分上中下三帙上為政宣二十¶
　　　　五卷中為靖康七十五卷下為炎興一百五¶
　　　　十卷其起訖年月與史所言合所引書一百¶
<pb:KR2c0004_WYG_000-2a>¶
　　　　二種雜攷私書八十四種金國諸録十種共¶
　　　　一百九十六種而文集之類尚不數焉史所¶
　　　　言者殊未盡也凡宋金通和用兵之事悉為¶
　　　　詮次本末年經月緯按日臚載其徵引皆全¶
　　　　録原文無所去取亦無所論㫁葢是非並見¶
　　　　同異互存以備史家之採擇故以㑹編為名¶
　　　　然自汴都喪敗及南渡立國之始其治亂得¶
　　　　失循文攷證比事推求已皆可具見其所以¶
<pb:KR2c0004_WYG_000-2b>¶
　　　　然非徒餖飣𤨏碎已也雖其時説部糅雜所¶
　　　　記金人事迹往往𫝊聞失實不盡可慿又當¶
　　　　日臣僚劄奏亦多夸張無據之詞夢莘概録¶
　　　　全文均未能持擇要其博贍淹通南宋諸野¶
　　　　史中自李心𫝊繫年要録以外未有能過之¶
　　　　者固不以繁蕪病矣考夢莘成此書後又以¶
　　　　前載不盡者五家續編次于中下二帙以補¶
　　　　其闕靖康炎興各為二十五卷名曰北盟集¶
<pb:KR2c0004_WYG_000-3a>¶
　　　　補今此本無之殆當時二本各行故久而亡¶
　　　　佚歟乾隆四十六年四月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　總　校　官　(臣/)　陸　費　墀¶
